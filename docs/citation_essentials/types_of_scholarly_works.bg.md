# Видове реферирани трудове

## Книга
Под книга се разбира самостоятелно книжно тяло, създадено от един или повече автори, без изрично разграничаване на индивидуалните им приноси към отделните части.

!!! note "Важно"

    Книгата се реферира като цялостно издание. Позоваването на отделни нейни части (например глави) се прави само текста, без те да се включват в библиографския списък.

## Книга в поредица

Книгата може да е част от поредица.

Поредицата е продължаваща колекция от книги, често написани от различни автори или изследователски екипи и обединени от широко определена тематика или институционална рамка. Отделните й части обикновено не се публикуват регулярно. Най-често представляват монографии или сборници с различен обхват и насоченост, и със самостоятелни заглавия.

!!! example "Примери за поредици"

    [Archaeopress Roman Archaeology](https://www.archaeopress.com/Archaeopress/Collection/Archaeopress-Roman-Archaeology)

    [Разкопки и проучвания](https://publications.naim.bg/index.php/aer/issue/archive)

!!! note "Важно"
    Когато книгата е част от поредица, името на поредицата и номерът на книгата в нея (ако е указан такъв) задължително се посочват в библиографския запис.

    Ако книгата е част от една или повече подпоредици на дадена поредица, посочването им в библиографския запис е допустимо, но не задължително.

## Многотомно издание

Многотомното издание представлява колекция от произведения, публикувани под формата на отделни, тясно свързани помежду си книги, посветени на определена тема.

Отделните томове могат да бъдат публикувани наведнъж, но и със значителна разлика във времето. Биха могли да са само номерирани, но и да имат самостоятелни заглавия.

Понякога многотомните издания са част от поредици.

!!! example "Примери за многотомни издания"

    [Excavations at Saraçhane in Istanbul](https://usearch.univie.ac.at/primo-explore/search?query=lsr02,exact,AC01765111&tab=default_tab&vid=UWI&lang=en_US)

    [Donau-Bulgarien und der Balkan](https://usearch.univie.ac.at/primo-explore/search?query=lsr02,exact,AC08585924&tab=default_tab&vid=UWI&lang=en_US)

!!! note "Важно"
    Когато книгата е част от многотомно издание, в библиографския запис задължително се посочва номерът на тома, както и неговото заглавие, ако има такова.

    Когато многотомното издание е част от поредица, важи правилото за посочване на поредица в библиографския запис (виж предния раздел).

!!! warning "Внимание"

    Разграничаването между многотомно произведение и поредица понякога е трудно, тъй като те споделят множество общи белези - особено при продължаващи издания в няколко тома с различни автори и заглавия.
    
    Многотомното произведение по правило се отличава с:

    * по-ограничена тематика
    * предварително замислена завършеност

    Тези критерии обаче са условни. Дори при наличието на ограничена тематика (например публикуване на резултатите от един археологически проект) и първоначално намерение изданието да бъде завършено в обозримо бъдеще, на практика понякога се появява не многотомно издание, а поредица - особено при дългосрочни археологически инициативи. Добър пример е поредицата [The Athenian Agora](https://www.ascsa.edu.gr/publications/books/browse-by-series/the-athenian-agora).

## Глава от книгa

**Глава** е отделна, именувана част от книга.

!!! note "Важно"

    Главата се реферира в текста и се включва в библиографския списък, когато е част от колективна монография.

**Колективна монография** е книга с двама или повече автори, чиито приноси са ясно разграничени по части или глави.

!!! note "Важно"

    Понякога най-значимата фигура в създаването на колективната монография е редакторът (съставителят), който изработва концепцията и структурата, които отделните автори изпълват със съдържание. В такъв случай тя се нарича **редактирана колективна монография**.

    Книгата обаче може и да бъде плод на съвместните усилия на различни автори, без участието на редактор (съставител). Тогава тя се означава като **авторска колективна монография**.

## Статия в енциклопедия/речник

**Статия в енциклопедия или речник** е отделна, именувана част от енциклопедия или речник.

!!! note "Важно"

    По правило статиите в енциклопедии и речници се реферират в текста и се включват в библиографския списък.

**Енциклопедиите** и **речниците** обикновено притежават библиографските характеристики на **колективна монография** и се реферират по същия начин като нея.

* **Енциклопедия или речник с двама или повече автори**, при които индивидуалните приноси към отделните части са изрично разграничени, се третира като **авторска колективна монография**.
* **Енциклопедия или речник с редактор/и или съставител/и** и с множество автори, чиито приноси са ясно разграничени по отделни статии или глави, се третира като **редактирана колективна монография**.

!!! note "Важно"

    **Енциклопедия или речник** с един или повече автори **без изрично разграничаване на индивидуалните приноси** към отделните части, се третира като **книга**.

## Статия в сборник

**Статия в сборник** е отделен, именуван текст, публикуван в сборник.

!!! note "Важно"

    Статиите в сборници се реферират в текста и се включват в библиографския списък.

**Сборникът** представлява редактирано издание, чиито библиографски характеристики са близки до тези на редактираната колективна монография. Той се различава от нея по своята тематична хетерогенност. Дори когато е посветен на конкретна тема, отделните му части, наричани статии, не формират единно, вътрешно свързано цяло.

Към категорията "сборник" спадат различни видове редактирани издания, сред които юбилейни и мемориални сборници, сборници с доклади от научни форуми, тематични сборници, каталози на изложби и др.

## Статия в периодика

**Статия в периодика** е отделен, именуван текст, публикуван в периодично издание.

!!! note "Важно"

    Статиите в периодични издания се реферират в текста и се включват в библиографския списък.

Под **периодични издания** се разбират продължаващи издания, които се публикуват регулярно през определен интервал от време.

**Годишниците** се издават веднъж годишно.

**Списанията** се публикуват повече от веднъж годишно под формата на отделни книжки. Книжките могат да излизат два, три или четири пъти годишно, а понякога и ежемесечно.

Освен научни списания съществуват и **научно-популярни списания**, някои от които излизат ежеседмично.

**Вестниците** се публикуват ежедневно или ежеседмично.

!!! note "Важно"

    Макар периодичните издания да имат редактори и редакционни колегии, в библиографския запис се посочват **само имената на изданията**, но не и на редакторите.

    При списанията задължително се посочват както номерът на тома, така и номерът на отделната книжка.

    При вестниците се посочва номерът на броя.

## Ръкопис

## Теза

## Уебсайт

## Уеб страница

## Блог пост

## Картографски материали

## Набор от данни